---
layout: post
title: "Xyntillanin kampanjan 1. pelikerta"
date: 2021-02-21 20:20:00 +0200
categories: xyntillan
---

# Seikkailijat ja heidän kohtalonsa lyhyesti

* Gawain Sunshield: Entinen temppeliritari, nykyinen luolastoseikkailija. Tuomin eno. Elossa. 
* Tuomi: Tarjoilija päivisin, alkemisti öisin. Kantaa mukanaan suurta pommia. Elossa.
* Luna: Katujen kasvatti. Nopea selittämään miksi hän on väärässä paikassa. Elossa.

# Kertaus muistikuvieni mukaan

Pelikerta aloitetaan hahmojen luomisella. Mörk Borgin prosessi on lyhyt mutta mielestäni riittävä, vaikka tekstin taideikas asettelu aiheuttaa hieman vaikeuksia asioiden paikantamisessa. Annan pelaajien tehdä ostoksia alkuvaroillaan normaalin hinnaston mukaisesti, sillä Tours-en-Savoyssa kaikki hinnat tulevat olemaan kaksinkertaiset. Tätä pelaajat eivät kuitenkaan vielä tiedä.

Pelaajat polttavat lähes kaikki rahansa, mutta ostokset vaikuttavat fiksuilta, joten en huolestu. Yleisesti ottaen moni roolipeli on kokemukseni mukaan taistelupainotteinen, joten on helppo laskea rahoja vain aseiden ja panssareiden suuntaan, mutta myös reput, työkalupakit ja tiirikat löytävät tiensä pelaajien säilöihin.

Seikkailu alkaa suoraan Tours-en-Savoysta, majatalosta nimeltä Musta Koomikko, johon pelaajat ovat saapuneet suorittamaan ensimmäistä tehtäväänsä, jonka piirteet kuvasin viime kirjoituksessa. Kaksinkertaisten hintojen aiheuttama järkytys on lähes käsinkosketeltava, mutta hieman nokkeluutta hyödyntäen he vaihtavat yhden työvuoron huoneeseen ja ateriaan, tutuestuen samalla Mustan Koomikon pitäjään. Hyvää pohjatyötä.

Ennen työvuoronsa alkua pelaajat tutustuvat itse kylään, joka on Xyntillanin kirjassa mukavan kompakti, mutta kattava ja informatiivinen. Lyhyestä virsi kaunis, sanoisi kirkkoherra tämän nähdessään. Juuri tarpeeksi tietoa pelin käynnistämiseksi, mutta riittävän väljä oman tarinan sekaan sekoittamiseksi. Tämä väljyys on myös hyödyllistä jos pelinjohtajana poikkeat vahvasti seikkailun sisällöstä. Väljät taustatarinat ovat silloin kuin kuminauhoja, ne kestävät hieman venymistä. Kolikon kääntöpuoli on taas mielestäni siinä, että tällaiset pohjustukset eivät voi sisältää monimutkaisia ja sotkuisia juonikuvioita. Onneksi kokemus on osoittanut, että saan niitä ihan itsekin aikaan.

Ainoa harmitus on kirjan miljöö: Se on vähintään historian innoittama ellei jopa historiaan pohjautuva, kun Mörk Borg puolestaan on, toivottavasti, täyttä fiktiota. Niiden välillä on voimakas kontrasti, jota en aluksi halunnut säätää kohdilleen kirjojen vähäisen tuntemuksen vuoksi, mutta jälkikäteen ajateltuna se olisi varmasti ollut vaivan arvoista. Olisi siis kannattanut muokata Tours-en-Savoysta Mörk Borgin henkeen sopiva kylä. Itse Xyntillanin linna olisi pitkälti pärjännyt sellaisenaan.

Toisena päivänä pelaajat suuntaavat Xyntillaniin. Heidän ystävällisyytensä Mustan Koomikon pitäjää kohtaa nettoaa jokaiselle neljän päivän murkinat, joka riittää kattamaan matkan linnalle ja takaisin. Vasta kolme pelikertaa myöhemmin pistämme merkille, että pelaajat eivät sopineet minkäänlaisesta palkkiosta tehtävän suorittamisesta.

Xyntillaniin tutustuminen onnistuu rauhallisissa merkeissä. Pelaajat vilkaiset pääporttia, mutta sen edessä makaavat yhdeksän ruumista pelottavat heidät tiehensä. Pelaajat kiertävät laskusillan kautta linnanpihalle ja tutustuvat varovaisesti uuteen alueeseen kohtaamatta ongelmia.

Ensimmäinen Malevolin kohtaaminen tapahtuu kun he yrittävät siirtyä syvemmälle linnaan: Pihan pääovi heilahtaa auki ja ulos liukuu muinaisen näköinen aave. Pelaajat ovat sen verran etäällä, että he luikahtavat läheiseen tiheikköön, ja seuraavat kuinka haamu lipuu talleja kohti ja katoaa rakennukseen. He kuitenkin päättävät kohdata haamun, ja marssivat talleille olennon perään. Haamu ärtyneeseen sävyyn esittelee itsensä Merlerik Malevoliksi, ja pyytää, vaativaan sävyyn, pelaajia viemään hänen eroanomuksensa tietylle pohjoisen kuninkaalle sekä toimittamaan vastauksen takaisin. Tämä pyyntö on ensimmäinen oma lisäykseni. Kyseessä on aikoja sitten edesmennyt kuningas, mutta haamu on menettänyt käsityksensä ajasta, eikä siksi ajattele kuninkaan kuolleen. Jätänkin pelaajille mahdollisuudeksi väärentää vastaus tai toimia täysin rehellisesti.

Pelaajat kohtaavat myös joukon animoituja luurankoja, mutta yllätysedustaan huolimatta jättävät luurangot rauhaan. Tällainen "elä ja anna elää" politiikka jatkuu myöhemmissä sessioissa, ja sen vuoksi pelaajat tulevat tekemään arvokkaan löydön. Päätämme pelin kun linnanpiha on pitkälti tutkittu ja Merlerik hyvästelty.
